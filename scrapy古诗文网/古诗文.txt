{"title": "西江月·顷在黄州", "author": "苏轼〔宋代〕", "text": "顷在黄州，春夜行蕲水中，过酒家饮，酒醉，乘月至一溪桥上，解鞍曲肱，醉卧少休。及觉已晓，乱山攒拥，流水锵然，疑非尘世也。书此语桥柱上。照野弥弥浅浪，横空隐隐层霄。障泥未解玉骢骄，我欲醉眠芳草。可惜一溪风月，莫教踏碎琼瑶。解鞍欹枕绿杨桥，杜宇一声春晓。"}
{"title": "杨白花", "author": "柳宗元〔唐代〕", "text": "杨白花，风吹渡江水。坐令宫树无颜色，摇荡春光千万里。茫茫晓日下长秋，哀歌未断城鸦起。"}
{"title": "沁园春·咏菜花", "author": "陈维崧〔清代〕", "text": "极目离离，遍地濛濛，官桥野塘。正杏腮低亚，添他旖旎；柳丝浅拂，益尔轻飏。绣袜才挑，罗裙可择，小摘情亲也不妨。风流甚，映粉红墙低，一片鹅黄。曾经舞榭歌场，却付与空园锁夕阳。纵非花非草，也来蝶闹；和烟和雨，惯引蜂忙。每到年时，此花娇处，观里夭桃已断肠。沉吟久，怕落红如海，流入春江。"}
{"title": "贺新郎·三山雨中游西湖", "author": "辛弃疾〔宋代〕", "text": "三山雨中游西湖有怀赵丞相经始翠浪吞平野。挽天河谁来照影，卧龙山下。烟雨偏宜晴更好，约略西施未嫁。待细把江山图画。千顷光中堆滟滪，似扁舟欲下瞿塘马。中有句，浩难写。诗人例入西湖社。记风流重来手种，绿阴成也。陌上游人夸故国，十里水晶台榭。更复道横空清夜。粉黛中洲歌妙曲，问当年鱼鸟无存者。堂上燕，又长夏。"}
{"title": "诸门人送至龙里道中二首", "author": "王守仁〔明代〕", "text": "蹊路高低入乱山，诸贤相送愧间关。溪云压帽兼愁重，风雪吹衣着鬓斑。花烛夜堂还共语，桂枝秋殿听跻攀。相思不作勤书礼，别后吾言在订顽。雪满山城入暮关，归心别意两茫然。及门真愧从陈日，微服还思过宋年。樽酒无因同岁晚，缄书有雁寄春前。莫辞秉烛通霄坐，明日相思隔陇烟。"}
{"title": "送客之江西", "author": "郑锡〔唐代〕", "text": "乘轺奉紫泥，泽国渺天涯。九派春潮满，孤帆暮雨低。草深莺断续，花落水东西。更有高堂处，知君路不迷。"}
{"title": "静夜思", "author": "李白〔唐代〕", "text": "床前明月光，疑是地上霜。举头望明月，低头思故乡。"}
{"title": "重叠金·壬寅立秋", "author": "黄升〔宋代〕", "text": "西风半夜惊罗扇。蛩声入梦传幽怨。碧藕试初凉。露痕啼粉香。 清冰凝簟竹。不许双鸳宿。又是五更钟。鸦啼金井桐。"}
{"title": "云门道中晚步", "author": "李弥逊〔宋代〕", "text": "层林叠巘暗东西，山转岗回路更迷。望与游云奔落日，步随充水赴前溪。樵归野烧孤烟尽，牛卧春犁小麦低。独绕辋川图画里，醉扶白叟杖青藜。"}
{"title": "四字令·拟花间", "author": "周密〔宋代〕", "text": "眉消睡黄。春凝泪妆。玉屏水暖微香。听蜂儿打窗。 筝尘半妆。绡痕半方。愁心欲诉垂杨。奈飞红正忙。"}
{"title": "琵琶仙·中秋", "author": "纳兰性德〔清代〕", "text": "碧海年年，试问取、冰轮为谁圆缺？吹到一片秋香，清辉了如雪。愁中看、好天良夜，知道尽成悲咽。只影而今，那堪重对，旧时明月。花径里、戏捉迷藏，曾惹下萧萧井梧叶。记否轻纨小扇，又几番凉热。只落得，填膺百感，总茫茫、不关离别。一任紫玉无情，夜寒吹裂。"}
{"title": "南乡子·归梦寄吴樯", "author": "陆游〔宋代〕", "text": "归梦寄吴樯，水驿江程去路长。想见芳洲初系缆，斜阳，烟树参差认武昌。愁鬓点新霜，曾是朝衣染御香。重到故乡交旧少，凄凉，却恐他乡胜故乡。"}
{"title": "木兰花慢·莺啼啼不尽", "author": "戴复古〔宋代〕", "text": "莺啼啼不尽，任燕语、语难通。这一点闲愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。兰皋新涨绿溶溶。流恨落花红。念着破春衫，当时送别，灯下裁缝。相思谩然自苦，算云烟、过眼总成空。落日楚天无际，凭栏目送飞鸿。"}
{"title": "瑞鹤仙·晴丝牵绪乱", "author": "吴文英〔宋代〕", "text": "晴丝牵绪乱。对沧江斜日，花飞人远。垂杨暗吴苑。正旗亭烟冷，河桥风暖。兰情蕙盼。惹相思，春根酒畔。又争知、吟骨萦销，渐把旧衫重剪。凄断。流红千浪，缺月孤楼，总难留燕。歌尘凝扇。待凭信，拌分钿。试挑灯欲写，还依不忍，笺幅偷和泪卷。寄残云剩雨蓬莱，也应梦见。"}
{"title": "初至巴陵与李十二白、裴九同泛洞庭湖三首·其二", "author": "贾至〔唐代〕", "text": "枫岸纷纷落叶多，洞庭秋水晚来波。乘兴轻舟无近远，白云明月吊湘娥。"}
{"title": "湘月·天风吹我", "author": "龚自珍〔清代〕", "text": "壬申夏泛舟西湖，述怀有赋，时予别杭州盖十年矣天风吹我，堕湖山一角，果然清丽。曾是东华生小客，回首苍茫无际。屠狗功名，雕龙文卷，岂是平生意？乡亲苏小，定应笑我非计。才见一抹斜阳，半堤香草，顿惹清愁起。罗袜音尘何处觅，渺渺予怀孤寄。怨去吹箫，狂来说剑，两样销魂味。两般春梦，橹声荡入云水。"}
{"title": "侍宴咏石榴", "author": "孔绍安〔唐代〕", "text": "可惜庭中树，移根逐汉臣。只为来时晚，花开不及春。"}
{"title": "浣溪沙·雨湿清明香火残", "author": "朱敦儒〔宋代〕", "text": "雨湿清明香火残。碧溪桥外燕泥寒。日长独自倚阑干。 脱箨修篁初散绿，褪花新杏未成酸。江南春好与谁看。"}
{"title": "登鹿门山怀古", "author": "孟浩然〔唐代〕", "text": "清晓因兴来，乘流越江岘。沙禽近方识，浦树遥莫辨。渐至鹿门山，山明翠微浅。岩潭多屈曲，舟楫屡回转。昔闻庞德公，采药遂不返。金涧饵芝朮，石床卧苔藓。纷吾感耆旧，结揽事攀践。隐迹今尚存，高风邈已远。白云何时去，丹桂空偃蹇。探讨意未穷，回艇夕阳晚。"}
{"title": "踏莎行·情似游丝", "author": "周紫芝〔宋代〕", "text": "情似游丝，人如飞絮。泪珠阁定空相觑。一溪烟柳万丝垂，无因系得兰舟住。 雁过斜阳，草迷烟渚。如今已是愁无数。明朝且做莫思量，如何过得今宵去。"}
{"title": "官舍竹", "author": "王禹偁〔宋代〕", "text": "谁种萧萧数百竿？伴吟偏称作闲官。不随夭艳争春色，独守孤贞待岁寒。声拂琴床生雅趣，影侵棋局助清欢。明年纵便量移去，犹得今冬雪里看！"}
{"title": "折桂令·毗陵晚眺", "author": "乔吉〔元代〕", "text": "江南倦客登临，多少豪雄，几许消沉。今日何堪，买田阳羡，挂剑长林。霞缕烂谁家昼锦，月钩横故国丹心。窗影灯深，磷火青青，山鬼喑喑。"}
{"title": "学刘公干体五首·其三", "author": "鲍照〔南北朝〕", "text": "胡风吹朔雪，千里度龙山。集君瑶台上，飞舞两楹前。兹晨自为美，当避艳阳天。艳阳桃李节，皎洁不成妍。"}
{"title": "入昌松东界山行", "author": "高适〔唐代〕", "text": "鸟道几登顿，马蹄无暂闲。崎岖出长坂，合沓犹前山。石激水流处，天寒松色间。王程应未尽，且莫顾刀环。"}
{"title": "贝宫夫人", "author": "李贺〔唐代〕", "text": "丁丁海女弄金环，雀钗翘揭双翅关。六宫不语一生闲，高悬银牓照青山。长眉凝绿几千年，清凉堪老镜中鸾。秋肌稍觉玉衣寒，空光贴妥水如天。"}
{"title": "卜算子·秋色到空闺", "author": "夏完淳〔明代〕", "text": "秋色到空闺，夜扫梧桐叶。谁料同心结不成，翻就相思结。十二玉阑干，风动灯明灭。立尽黄昏泪几行，一片鸦啼月。"}
{"title": "咏菊", "author": "白居易〔唐代〕", "text": "一夜新霜著瓦轻，芭蕉新折败荷倾。耐寒唯有东篱菊，金粟初开晓更清。"}
{"title": "拟咏怀诗二十七首·其四", "author": "庾信〔南北朝〕", "text": "楚材称晋用，秦臣即赵冠。离宫延子产，羁旅接陈完。寓卫非所寓，安齐独未安。雪泣悲去鲁，凄然忆相韩。唯彼穷途恸，知余行路难。"}
{"title": "玉漏迟·瓜泾度中秋夕赋", "author": "吴文英〔宋代〕", "text": "雁边风讯小，飞琼望杳，碧云先晚。露冷阑干，定怯藕丝冰腕。净洗浮空片玉，胜花影、春灯相乱。秦镜满。素娥未肯，分秋一半。 每圆处即良宵，甚此夕偏饶，对歌临怨。万里婵娟，几许雾屏云幔。孤兔凄凉照水，晓风起、银河西转。摩泪眼。瑶台梦回人远。"}
{"title": "离亭赋得折杨柳二首", "author": "李商隐〔唐代〕", "text": "暂凭尊酒送无憀，莫损愁眉与细腰。人世死前唯有别，春风争拟惜长条。含烟惹雾每依依，万绪千条拂落晖。为报行人休折尽，半留相送半迎归。"}
{"title": "遗黄琼书", "author": "李固〔两汉〕", "text": "　　闻已度伊洛，近在万岁亭。岂即事有渐，将顺王命乎？盖君子谓：“伯夷隘，柳下惠不恭。”故传曰：“不夷不惠，可否之间。”盖圣贤居身之所珍也。诚遂欲枕山栖谷，拟迹巢由，斯则可矣；若当辅政济民，今其时也。自生民以来，善政少而乱俗多，必待尧舜之君，此为志士终无时矣。　　常闻语曰：“峣峣者易缺，皎皎者易污。”《阳春》之曲，和者必寡；盛名之下，其实难副。近鲁阳樊君被征初至，朝廷设坛席，犹待神明。虽无大异，而言行所守无缺；而毁谤布流，应时折减者，岂非观听望深，声名太盛乎？自顷征聘之士胡元安薛孟尝朱仲昭顾季鸿等，其功业皆无所采，是故俗论皆言处士纯盗虚声，愿先生弘此远谟，令众人叹服，一雪此言耳。"}
{"title": "西楼", "author": "曾巩〔宋代〕", "text": "海浪如云去却回，北风吹起数声雷。朱楼四面钩疏箔，卧看千山急雨来。"}
{"title": "出关宿盘豆馆对丛芦有感", "author": "李商隐〔唐代〕", "text": "芦叶梢梢夏景深，邮亭暂欲洒尘襟。昔年曾是江南客，此日初为关外心。思子台边风自急，玉娘湖上月应沉。清声不远行人去，一世荒城伴夜砧。"}
{"title": "草 / 赋得古原草送别", "author": "白居易〔唐代〕", "text": "离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。"}
{"title": "晚春江晴寄友人 / 晚春别", "author": "韩琮〔唐代〕", "text": "晚日低霞绮，晴山远画眉。春青河畔草，不是望乡时。"}
{"title": "清平乐·池上纳凉", "author": "项鸿祚〔清代〕", "text": "水天清话，院静人销夏。蜡炬风摇帘不下，竹影半墙如画。醉来扶上桃笙，熟罗扇子凉轻。一霎荷塘过雨，明朝便是秋声。"}
{"title": "东楼", "author": "杜甫〔唐代〕", "text": "万里流沙道，西征过北门。但添新战骨，不返旧征魂。楼角临风迥，城阴带水昏。传声看驿使，送节向河源。"}
{"title": "壬戌清明作", "author": "屈大均〔明代〕", "text": "朝作轻寒暮作阴，愁中不觉已春深。落花有泪因风雨，啼鸟无情自古今。故国江山徒梦寐，中华人物又销沉。龙蛇四海归无所，寒食年年怆客心。"}
{"title": "曾子不受邑", "author": "刘向〔两汉〕", "text": "　　曾子衣敝衣以耕。鲁君使人往致邑焉，曰:“请以此修衣。”曾子不受，反，复往，又不受。使者曰:“先生非求于人，人则献之，奚为不受？”曾子曰:“臣闻之，‘受人者畏人；予人者骄人。’纵子有赐，不我骄也，我能勿畏乎？”终不受。孔子闻之，曰：“参之言足以全其节也。”（选自汉·刘向《说苑》）"}
{"title": "木兰花慢·送归云去雁", "author": "张孝祥〔宋代〕", "text": "送归云去雁，淡寒采满溪楼。正佩解湘腰，钗孤楚鬓，鸾鉴分收。凝情望行处路，但疏烟远树织离忧。只有楼前流水，伴人清泪长流。霜华夜永逼衾裯，唤谁护衣篝？今粉馆重来，芳尘未扫，争见嬉游！情知闷来殢酒，奈回肠不醉只添愁。脉脉无言竟日，断魂双鹜南州。"}
